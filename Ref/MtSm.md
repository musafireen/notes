
# 2.7.15
http://gretil.sub.uni-goettingen.de/gretil/1_sanskr/1_veda/1_sam/maitrs_pu.htm


brahma jajñānaṃ prathamaṃ purastād vi sīmataḥ suruco vena āvaḥ /
sa budhnyā upamā asya viṣṭhāḥ sataś ca yonim asataś ca vivaḥ //

hiraṇyagarbhaḥ samavartatāgre bhūtasya jātaḥ patir eka āsīt /
sa dādhāra pṛthivīṃ dyām utemāṃ kasmai devāya haviṣā vidhema //

adbhyaḥ saṃbhṛtaḥ pṛthivyā rasāc ca viśvakarmaṇaḥ samavartatādhi /
tasya tvaṣṭā vidadhad rūpam eti tat puruṣasya devam ājānam agre //

drapsaś caskanda //

namo astu sarpebhyo ye keca pṛthivīm anu /
ye antarikṣe ye divi tebhyaḥ sarpebhyo namaḥ //

ya iṣavo yātudhānānāṃ ye vanaspatīnām /
ye 'vaṭeṣu śerate tebhyaḥ sarpebhyo namaḥ //

ye amī rocane divo ye vā sūryasya raśmiṣu /
ye apsu ṣadāṃsi cakrire tebhyaḥ sarpebhyo namaḥ //

kṛṇuṣva pājaḥ prasitiṃ na pṛthvīṃ yāhi rājevāmavaṃ ibhena /
tṛṣvīm anu prasitiṃ drūṇāno 'stāsi vidhya rakṣasas tapiṣṭhaiḥ //

tava bhramāsa āśuyā patanty anuspṛśa dhṛṣatā śośucānaḥ /
tapobhir agne juhvā pataṅgān asaṃdito visṛja viṣvag ulkāḥ //

prati spaśo visṛjā tūrṇitamo bhavā pāyur viśo asyā adabdhaḥ /
yo no dūre aghaśaṃso yo anty agne mākiṣ ṭe vyathir ādadharṣīt //

ud agne tiṣṭha praty ā tanuṣva ny amitraṃ oṣatāt tigmahete /
yo no arātiṃ samidhāna cakre nīcā taṃ dhakṣy atasaṃ na śuṣkam //

ūrdhvo bhava pratividhyādhy asmad āviḥ kṛṇuṣva daivyāny agne /
ava sthirā tanuhi yātujūnāṃ jāmim ajāmiṃ pramṛṇīhi śatrūn //

ayam agniḥ sahasriṇo vājasya śatinas patiḥ /
mūrdhā kavī rayīṇām //

agneṣ ṭvā tejasā sādayāmi tayā devatayāṅgirasvad dhruvā sīda //

bhuvo yajñasya rajasaś ca netā yatrā niyudbhiḥ sacase śivābhiḥ /
divi mūrdhānaṃ dadhiṣe svarṣāṃ jihvām agne cakṛṣe havyavāham //

indrasya tvaujasā sādayāmi tayā devatayāṅgirasvad dhruvā sīda dhruvāsi dharuṇāstṛtā viśvakarmaṇā sudhṛtā mā tvā samudra ud vadhīn mā suparṇo 'vyathamānā pṛthivīṃ dṛṃha tejo 'si tejo me yacha pṛthivīṃ yacha pṛthivīṃ dṛṃha pṛthivīṃ mā hiṃsīḥ pṛthivyā mā pāhi jyotir asi jyotir me yachāntarikṣaṃ yachāntarikṣaṃ dṛṃhāntarikṣaṃ mā hiṃsīr antarikṣān mā pāhi svar asi svar me yacha divaṃ yacha divaṃ dṛṃha divaṃ mā hiṃsīr divo mā pāhi //

yās te agna ārdrā yonayo yāḥ kulāyinīr ye te agnā indavo yā u nābhayaḥ /
tābhiṣ ṭvam ubhayībhiḥ saṃvidānaḥ prajānaṃs tanveha niṣīda //

kāṇḍātkāṇḍāt prarohantī paruṣaḥparuṣas pari /
evā no dūrve pratanu sahasreṇa śatena ca //
yā śatena pratanoṣi sahasreṇa virohasi /
tasyai te devīṣṭake vidhema haviṣā vayam